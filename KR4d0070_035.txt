# -*- mode: mandoku-view; -*-
#+TITLE: 樂全集
#+DATE: 2015-08-24 23:52:47.901825
#+PROPERTY: ID KR4d0070
#+PROPERTY: BASEEDITION WYG    
#+PROPERTY: JUAN 卷三十五
<pb:KR4d0070_WYG_035-1a>¶
欽定四庫全書¶
　樂全集巻三十五　　　　　宋　張方平　撰¶
　　祭文¶
　　　祭故贈天䇿府上將軍燕恭肅王文(為中/書作)¶
維慶厯四年嵗次甲申三月癸亥朔二十八日庚寅具¶
位某謹以清酌庶羞之奠恭祭於故贈天䇿府上將軍¶
燕王之靈昔在太祖造我有宋實撥亂世而返諸正太¶
宗撫極始大一統寖昌而熾則八斯男於穆真皇光宅¶
<pb:KR4d0070_WYG_035-1b>¶
萬㝢潞許邢潤逮於蘇華並建茅社為國親屏惟王最¶
幼最享多福愛於太宗友于真皇重於今朝尊貴莫二¶
沈識藴而不發威望懾於四夷命也有涯今則已矣聖¶
懐感悼淺服逾時隆器重名舉極恤典靈輴即逺國門¶
既軷某等遘時休運忝列台司雖曠接於儀形固上均¶
於&KR0429;痛恭陳薄奠申訣㡛帷伏惟尚饗¶
　　　祭故夏國主文(内制/)¶
維慶厯八年嵗次戊子月日皇帝遣朝散大夫尚書工¶
<pb:KR4d0070_WYG_035-2a>¶
部郎中直史館輕車都尉賜紫金魚袋曹頴叔致祭於¶
故夏國主之靈惟靈保祚世家撫有民社光膺禮命重¶
處翰垣貢職惟時恭勤載懋宜昌而夀荷國之休訃告¶
奄聞震悼無巳繼承有體俾統於舊封贈恤之儀式如¶
於彛典爰馳使馹臨赴奠楹知氣如存哀榮是享尚饗¶
　　　故入内副都知贈振武軍節度使堂祭文¶
維慶厯五年嵗次乙酉八月甲寅朔六日已未皇帝遣¶
禮賔使帶御器械勾當皇城司于徳源致祭于故入内¶
<pb:KR4d0070_WYG_035-2b>¶
副都知贈振武軍節度使某之靈㡛帷即逺泉隧無還¶
念其生平恪宣謹力致兹芳酹慰爾營魂¶
　　　故入内副都知贈振武軍節度使墳所祭文¶
奄謝昌時邈歸長夜體焉則降魂無不之永恤舊勤爰¶
陳嘉奠¶
　　　故入内副都知贈振武軍節度使堂攅祭文¶
惟爾乆在左右不忘恭勤隙駒靡停壑舟遽失輤裧即¶
逺泉隧其幽清樽芳殽以將追悼¶
<pb:KR4d0070_WYG_035-3a>¶
　　　祭資政范侍郎文¶
維皇祐四年嵗次壬辰七月甲辰朔具官某謹以清酌¶
果羞之奠致祭於故資政殿學士戸部侍郎贈兵部尚¶
書范文正公之靈嗚呼孔氏之門四科髙弟惟達者之¶
十子得聖人之一體猗嗟乎公徳行則充文學純深政¶
事閎通風節是勉名教是踐玉氣千尋金精百鍊赤墀¶
清規正色讜辭引義忼慨主尊臣卑夏戎不䖍文告弗¶
悛付公蕭斧詩書在邊公允文武威行士附革其鴞音¶
<pb:KR4d0070_WYG_035-3b>¶
亂亦遄沮復節還臺皇皇泰階縉紳謂言股肱良哉維¶
直方大熈帝之載古訓是式王猷亶邁惟日孜孜愛莫¶
助之時望去朝識者曰咨比釐南夏爰徙東社遘癘避¶
劇汝隂促駕彌留泗濵竟號車棼精氣歸天復其清純¶
死生去來於達奚哀渠渠大厦怛此棟摧公陪宰席嘗¶
僚右掖炳然絲綸賞有餘色濤江湯湯徃襲遺芳見公¶
禾興徳音未忘念言薄祜遭家艱疚莫適匍匐殞涕如¶
溜平生素琴已矣知音寄衷一酹髣髴垂臨尚饗¶
<pb:KR4d0070_WYG_035-4a>¶
　　　祭蔡參政文¶
維寶元二年嵗次已夘七月庚寅朔十五日甲辰具官¶
某謹遣右都押衙許思義以清酌庶羞之奠致祭於故¶
參政侍郎贈禮部尚書濟陽文忠公之靈嗚呼公乎以¶
公之徳之仁而中年以歿世乎天之報施略茫昧乎太¶
夫人齒髮髙矣喜懼侍飬晚乃得子未及撫而名之而¶
公捨以長逝乎公既生而不以家事為意捐館之日柩¶
無所歸家無所寓不然孰知公之清節素志乎嗚呼公¶
<pb:KR4d0070_WYG_035-4b>¶
乎以公之徳之仁何負於天而至是乎公之事親如事¶
天以為盡天下之美不足以報也公之事君如事親以¶
為竭心力之勤不足以奉也公之待故舊朋友如待兄¶
弟義之盡也公之視四海之人至於一物之細如視赤¶
子愛之至也公之心如青天白日光明曠達華夏蠻貊¶
同仰之公之行如渾金璞玉精華温潤無賢不肖同寶¶
之嗚呼邦家之務生民之故茲念茲憂愛莫公助如何¶
難諶云亡之遽某爰始羈微公實賞知已衣其寒復飽¶
<pb:KR4d0070_WYG_035-5a>¶
其饑延譽於朝聞薦於帝再濫詔選皆公引提公亦類¶
舉非苟以私前年暮冬見公潁川姿神意氣和悦温然¶
違别戀戀孰期終天單官江外萬山阻延不見裧帷歸¶
旐翩翩涕淚流膺下霑九泉公有慈親公有弱子於焉¶
展報其不有年嗚呼公乎庻幾鑒旃尚饗¶
　　　祭舅氏翰林學士嵇公文¶
維皇祐二年嵗次庚寅十一月甲申朔八日辛夘謹遣¶
家僕以清酌庻羞之奠致祭於故舅氏翰林學士譙國¶
<pb:KR4d0070_WYG_035-5b>¶
公之靈某粤在童年早依外氏惟舅文行是親是師廣¶
平君之嚴明(外王母/宋氏)南陽君之慈懿(舅前夫/人滕氏)訓誨鞠育¶
遂偕賔興筞名六科入游兩禁歴踐臺省周旋顯要舅¶
繇文館乃登掖垣十年京華聨步朝闥瞻言母黨之重¶
實兼僚友之歡休澣更過笑言莫逆漆園柱下楞伽净¶
名相期逍遥之遊兩忘契㑹之際委勢利於塵滓遺生¶
死於幻泡夫物芒芒不屑顧已前年小子遘閔南徂倉¶
卒去國舅又卧疾不及執手折簡叙違永陽秣陵再周¶
<pb:KR4d0070_WYG_035-6a>¶
嵗籥豈謂此别遂成永訣前者七月猶得手書草札數¶
行盖已扶病辭意悽愴異於常時老母閲之即為大戚¶
小子猶謂兹無憂者乃舅宿疾間年輒發叔平訃至竟¶
如母言承問駭怛殞心摧臆老母號絶痛不忍聞嗟嗟¶
蒼天孰主張是吉人君子胡不夀考長子先逝遺稚藐¶
然孤櫬東歸匍匐莫及念言思此悲來填膺戚文信來¶
云有理命百日之内即安舊塋先公夫人南陽賢淑復¶
與愛子共此泉壌九原可作神所慰矣戚信仍説舅自¶
<pb:KR4d0070_WYG_035-6b>¶
卧疾迨於順化晏然沉寂一念不動得首楞嚴本無去¶
來亦何所住幻身雖滅我又何悲寄懐此辭示同世諦¶
尚饗¶
　　　祭紫微韓舍人文¶
維皇祐四年嵗次壬辰六月一日甲戌具官某謹以清¶
酌果羞之薦致奠於亡友紫微韓君仲文之靈維夏臯¶
月曉魄隅出明發不寐悲纒心骨念母氏之劬勞復襢¶
衣於兹日晨有使來致君慰札發函號讀怪非手筆云¶
<pb:KR4d0070_WYG_035-7a>¶
感外寒方偃諸室口占書辭意殊詳密我弗以憂誰不¶
有疾緘報章而未遣傳凶問於奄忽怛人事之無常何¶
變故之倉卒也嗚呼哀哉惟我與君義則友生情猶天¶
倫忘形莫逆寫照存真音適塤箎之和氣襲茝蘭之薫¶
在明道之癸酉始傾盖於京輦洎寳元之庚辰並飛綏¶
於文苑欽才致之開敏挹風局之通簡景行業之英實¶
味辭義之腴雋何宴嬉之不同諒趨舍之無間㑹浹日¶
以驚疎朝異班而恨逺嵗困敦以南謫同江淮之徃蹇¶
<pb:KR4d0070_WYG_035-7b>¶
俄叨命於秣陵君來司兮漕輓及春物之未䦨見畫艫¶
於津館揮醉袂以相屬覺遲景之遽短邈江山兮清曠¶
澹懐抱之攄展喜嘉召兮暮秋帳石城兮飲餞乆相望¶
兮中流君之舟兮已緩䇿余馬以獨歸城鵶噪兮落晚¶
恃年華之未徂奚離索之多歎亦孰謂乎夫君遂中天¶
於此旦嗚呼哀哉人倫賞裁嗟我不明謂君器業實時¶
之英必當機柄而立功名此盖公議匪私交情甫慶掖¶
垣之擢方參法從之榮曽毫釐之未售矧靈府之從衡¶
<pb:KR4d0070_WYG_035-8a>¶
摧鵬翼於順風僨驥御於修程世大體兮多艱天施化¶
兮靡平惟才彦之不可多得余哀君兮乃為聖朝與蒼¶
生哭之慟兮寢門重余憂兮峥嶸指幻泡之起滅彼真¶
諦之論精紛物我兮異同亦達觀之齊冥惟延促兮妄¶
立緬胡為兮殤彭寄余誠於一酹時無忽於友聲尚饗¶
　　　祭楊侍郎文¶
維皇祐元年嵗次已丑十一月庚寅朔七日丙申端明¶
殿學士右諫議大夫知江寜軍府事某謹遣府吏奉清¶
<pb:KR4d0070_WYG_035-8b>¶
酌庶羞之奠致祭於工部侍郎楊公之靈惟公道徳醇¶
厚山髙淵黙才允文武好是正直振迹朝綏飛聲霜䇿¶
遂簡帝心外為内翼殿撫方面景從宸極訓輯戎䇿藻¶
繪衮職敷經邇英稽古之力戊子暮春公致為臣年猶¶
未也蕭然幅巾老成去朝我心&KR0429;辛爰合常僚閨臺嘉¶
賔供帳淨廬以祖清塵接膝晤言街鼓振振權利見規¶
實書諸紳陽羡釣舟期從公遊(公即席賦詩留别餞客/斷章云陽羡溪中有釣)¶
(舟/)淪胥出守願言不酬徙麾建康蠡瀆比疆區區未通¶
<pb:KR4d0070_WYG_035-9a>¶
俄頃炎涼視公吉履謂斯齯齒天奚難諶遽遺杖几有¶
子而才構業必偉嵩髙維嶽土厚如削逺即幽宅素¶
旌綽綽復命曰常收神冲漠屬叨藩寄阻從弔位念言¶
契濶濡膺隕涕吁嗟乎公歆兹一酹尚饗¶
　　　祭張密學文¶
維皇祐四年嵗次壬辰八月癸酉朔四日丙子具官某¶
謹以清酌果羞之奠致祭於故京東西路安撫使樞密¶
直學士給事中張公之靈在坤六二臣道之美曰直方¶
<pb:KR4d0070_WYG_035-9b>¶
大維徳之體公仕初艱實勤素履肅以直内有勁如矢¶
義以方外其平如砥守長郡邑忠恕愷悌承介臺省清¶
規逺惠陟降侍從周密莊厲斡輸餽邉總戎在鄙寛國¶
之憂急民之事知無不為於公之利聞無不革於政之¶
弊惟日不足竭精盡瘁竟虧冲嗇以遘瘥沴靡究志用¶
遽淪智氣比者秣陵嘗踵風軌帳軷津館徽音在耳洛¶
師汶上訊幐接置晤言未諧素車倐至苴杖在廬阻從¶
弔位&KR0228;怛盈衷寄兹一酹尚饗¶
<pb:KR4d0070_WYG_035-10a>¶
　　　江寜府祭蔣山莊武帝神文¶
維皇祐元年六月一日端明殿學士朝散大夫右諫議¶
大夫知江寧軍府兼管内勸農使提舉宣歙等州軍兵¶
甲公事輕車都尉賜紫金魚袋張某謹以清酌時果之¶
奠敢告於蔣山莊武帝之神霪雨作沴浹旬未止民弗¶
寜於厥居懼無以輸上經賦供神常事以至於饑且窮¶
也某非才為之長吏慮政不敏以致咎罸謀於僚佐所¶
以徼福皆曰祈雨而雨禱霽而霽庇祐茲土惟帝聦明¶
<pb:KR4d0070_WYG_035-10b>¶
屬限詔條不得躬謁以請也謹差將仕郎試秘書省校¶
書郎行上元縣張康侯以告帝尚降鍳矜此下民尚饗¶
　　　祭真武靈應真君文¶
維皇祐元年六月一日具官某謹上啓真武靈應真君¶
某典守茲土既無惠政何以徼天之福下庇吏民粤惟¶
仲夏嘉糓既殖霪雨不止懼成灾沴瞻言靈宇肇自前¶
朝區區一方乆知依奉敢稽舊禮仰黷威神尚俾山川¶
無作霖潦垂祐黎庻嵗以順成尚饗¶
<pb:KR4d0070_WYG_035-11a>¶
　　　祭謝蔣山莊武帝神文¶
維皇祐元年六月七日具官某謹遣上元縣尉張康侯¶
以清酌庶羞之奠敢告於蔣山莊武帝之神昔有呉氏¶
之開國於江左也封内之望實維此山兹土兹民獲免¶
於灾沴札瘥之患惟帝之徳近苦霪雨將害田稼故致¶
區區以伸䖍禱伏䝉昭答雲收氛散庶幾農穡遂以順¶
成敢薦熟腥徃謝靈貺尚饗¶
　　　祈雨醮壇詞(成都/府)¶
<pb:KR4d0070_WYG_035-11b>¶
臣聞惟天洪覆斡萬化之生成惟人至誠通上靈之鍳¶
格敢申悃愊仰黷髙明粤茲井絡之疆遐處一都之㑹¶
田穰有限生齒寖繁民勤稼績之功嵗無水旱之沴頋¶
賦租之僅給猶衣食以不充矧非順成即致荒散比從¶
改嵗迄此仲春三農作務之時九種播殖之候時暘過¶
度雨澤愆期精禱未孚衆情同恐臣忝膺朝寄長此吏¶
民内愧匪才不能稱職且懼政刑之謬上累隂陽之和¶
宜以㣲軀獨當隂譴所祈甘澍早及大田庶濟黔黎免¶
<pb:KR4d0070_WYG_035-12a>¶
罹災害臣無任懇禱之至謹詞¶
　　　謝告詞¶
維嘉祐六年嵗次辛丑六月壬子朔某日具官臣某謹¶
稽首上啓伏念臣託質大鈞禀靈生物早棲心於道妙¶
方寄迹於宦游顧有鄉廬用存家屬向集繕完之役已¶
終築葺之功其間就方位之便宜犯日時之拘忌竊虞¶
隂譴積致於忤違謹按明科祇神於謝告伏願上清真¶
聖下土神明降鍳矜全垂慈保佑俾昌厥後以永獲安¶
<pb:KR4d0070_WYG_035-12b>¶
臣無任懇禱之至謹詞¶
　　　嶽祠祈雨祝文(應天/府)¶
維年月日具官某謹以清酌時果之奠謹上告於東嶽¶
天齊帝伏以自秋七月迨今立夏亢旱不雨風霾無時¶
麥初出穗糓未下種蟲蝗孳生癘疫薦作下民嗷嗷無¶
所寄命憂懼惶惑莫知攸訴謹自薫祓致䖍祠庭夫膚¶
寸之雲不崇朝而澤天下惟帝之徳幸䝉恩憫甘雨時¶
降俾兹黔首免於災害敢不勉於善政以上對於靈心¶
<pb:KR4d0070_WYG_035-13a>¶
尚饗¶
　　　祈晴祝文(秦州/)¶
某叨被朝命守兹藩閫署事已將周嵗未遑躬謁靈祠¶
麾符所繫非敢怠忽惟王聰直威烈西土之望生民之¶
命待嵗順成風雨以時則無災害夏秋之交霪澍不已¶
頗傷稼穡懼致艱食長人不佞深自咎責爰擇吉日恭¶
伸享奠尚鍳衷悃同恤一方哀此黎蒸俾免荒札官私¶
上下當竭誠禮共薦時事以荅神貺¶
<pb:KR4d0070_WYG_035-13b>¶
　　　祭蔡資政文¶
維元豐二年嵗次己未五月十四日辛巳宣徽南院使¶
光禄大夫檢校太傅充東太一宫使上柱國張某謹以¶
清酌庶羞之奠致祭於故資政殿學士諫議大夫蔡公¶
之靈惟公質有文武資長政事凡所踐歴必存稱紀理¶
財正辭曰信與義除暴戢姦令行禁止著勞南國宣威¶
西鄙區槖破散烽塵消弭公議曰能朝僉載韙一節遄¶
歸樞機是委股肱喜哉元首以起密䇿造膝逺猷當指¶
<pb:KR4d0070_WYG_035-14a>¶
濶步功名謂不移跬如何大車僨於平軌窮通險夷孰¶
主張是我姻我舊我鄉我里奄隔幽明緒言在耳芻靈¶
寓焉將此芳酹乆要不忘尚有銘誄嗚呼哀哉尚饗¶
　　　祭王龍圖文¶
維元祐元年嵗次丙寅五月丁巳朔二十二日戊寅太¶
子太保致仕張某謹以清酌庶羞之奠致祭於故龍圗¶
閣直學士知應天府王公之靈先正文康仁朝樞宰有¶
顯事功國䇿收載公起世家學優而仕直哉維清風類¶
<pb:KR4d0070_WYG_035-14b>¶
是似惟功之資信厚為質頗僻之萌不接心術故其立¶
朝克秉常徳施於政事允蹈淳則天地之理見於簡易¶
君子之道本於愷悌陪京二年治用誠恕民悦無苛先¶
吝其去方謀借留言上未及忽驚鐘聲父老相泣雖未¶
上夀星紀六周乘其積善邈與天游有子克孝白華之¶
潔逝莫能從一號三絶我聞傷之爰作斯誄著其至性¶
以章於世嗚呼尚饗¶
　　　祭滕龍圗文¶
<pb:KR4d0070_WYG_035-15a>¶
維元祐五年嵗次庚午十一月辛酉朔十五日乙亥太¶
子太保致仕上柱國張某謹以清酌庶羞之奠致祭於¶
故龍圗閣學士光禄大夫滕公之靈惟靈倜儻閎達逸¶
羣絶倫始踐廣場衆推竒人洎登近著朝謂名臣神宗¶
即阼訪落初政公在諌省靡言不聽獻納之益施於號¶
令寘於西掖乃執邦憲召入禁林亦尹京甸一麾出守¶
于蕃于宣悠悠江湖凛凛塞垣徙地淮海實便吳閶憩¶
於國門易車而航解維有日親賔未還方歌而哭宿夕¶
<pb:KR4d0070_WYG_035-15b>¶
之間世故無常變不旋日孰主張是於何致詰我念與¶
公義好為篤惠子知我潘楊載睦我老在廬遲公從容¶
舟次津亭繐幃已空淮人來迎畫鷁相連今其歸矣丹¶
旐翩翩嗟我耄衰情禮多闕寫哀一酹以伸永訣嗚呼¶
哀哉尚饗¶
　　　祭蔡資政文¶
維元豐二年嵗次已未七月二十九日乙未宣徽南院¶
使光禄大夫檢校太傅太子少師致仕上柱國張某謹¶
<pb:KR4d0070_WYG_035-16a>¶
以清酌庶羞之奠致祭於贈工部尚書蔡敏肅公之靈¶
惟公之才無適不宜惟公之志果於有為自初登仕鋒¶
頴已見江南陜右績用丕顯簡在帝心中樞是付實講¶
戎畧以承神武混夷震驚仇方是懲獨念之深疾入股¶
肱嗟我與公少也友生黨序之遊繼以姻盟我老家居¶
公病在床莫復笑語何殊他鄉命也有涯英魂豈昧平¶
生志業銘詩具載日吉時良爰即窀穸遣息一酹幽明¶
永隔嗚呼哀哉尚饗¶
<pb:KR4d0070_WYG_035-16b>¶
　　　祭趙少師文¶
維元豐六年嵗次癸亥四月丙午朔十六日辛酉宣徽¶
南院使檢校太傅太子少師致仕上柱國張某謹以清¶
酌庶羞之奠致祭於鄊老贈太子太師趙公之靈嗚呼¶
仕顯王庭老歸鄊社我思故人今誰存者並游辭場麻衣¶
如雪接武重金同茲大耋得謝掩關相望一陌樽酒笑¶
言累經青白公病再期去年我病四旬徃來亦足有省¶
公來視我欲興不能我徃候公公莫能興忽聞鐘聲公¶
<pb:KR4d0070_WYG_035-17a>¶
已脱屨非幻不滅何云去住倚戸而歌此事驚俗於行¶
一酹衆哭亦哭先塋拱木體魄則降如其知氣豈埋泉¶
壌嗚呼哀哉尚饗¶
　　　祭王端明尚書文¶
惟公先正弼亮真宗從享於廟為時元功公承世家以¶
才自致施之有政中和敏惠有為有守時推器識廼登¶
諌垣補兹衮職四國於蕃四方於宣平涼常山至於太¶
原坤維巨屏浚郊神甸帥節守符中外更踐出處三朝¶
<pb:KR4d0070_WYG_035-17b>¶
事功懋建公資樂易達生任真賔朋罇俎不虛佳辰脱¶
屣世纒斵彫為樸富貴多忘爽如夢覺兩京相望晤㳺¶
面濶忽聞遺言乃云永訣公於自性示既有省凡此聚¶
散空花雲影人悲亦悲我何以異姻舊之私寄情一酹¶
　　　陳州祭太皡廟祈雨文¶
惟帝乘震司春徳施化育萬物資始迄就嵗功此為舊¶
墟實存命祀今方東作旱氣作沴百糓草木仰待膏雨¶
乆未滂洽田野揚塵伏兾慈鍳俯垂矜祐時降甘澤稼¶
<pb:KR4d0070_WYG_035-18a>¶
穡順成凡厥含生皆䝉仁濟尚饗¶
　　　陳州祭商髙宗廟祈雨文¶
昔上帝賚王良弼乃得傅説爰立作相而命之曰若嵗¶
大旱汝作霖雨惟説式克欽承用能復興商道故王盛¶
徳享祀百世今嵗可謂大旱矣説之光靈乗東維騎箕¶
尾而比之列星王尚畀説復作霖雨大濟生物迄成有¶
年區區下臣敢効誠請¶
　　　祭女夫故河北路轉運判官殿中丞蔡天申文¶
<pb:KR4d0070_WYG_035-18b>¶
維熈寧七年嵗次甲寅月日外舅某官遣息某具清酌¶
庶羞之奠致祭於女夫故河北路轉運判官殿中丞蔡¶
郎之靈嗚呼我在滑臺聞子彦秀鄉黨世交遂成姻媾¶
徃牧蜀都任子校書一上中第聲光煒如學問滋洽辭¶
章爾雅敏於從政有過人者朝廷爾才擢之不次京西¶
河北俾專使指此時尊甫密勿近輔棣蕚聮華刺車接¶
部驥髦未騁鷙翮方整悵望修途空嗟倒景籍始通朝¶
年未强仕實勤其官以速彫瘁初歸庭闈寵光甚渥今¶
<pb:KR4d0070_WYG_035-19a>¶
出都門素旌綽綽吉凶糾纒勢靡有定將如之何不推¶
之命慨余老矣繄爾之託而反爾哭事奚可度四子余¶
出總角相扶遣息徃酹且撫其孤尚饗¶
　　　陳州祭唐贈太尉趙公文(犨/)¶
維熈寧七年九月丙申朔二十八日癸亥具官謹以清¶
酌庶羞之奠敢昭告於唐贈太尉趙公有唐之季大盜¶
移國封豕長虵踐食區夏生民塗炭城邑丘墟公於爾¶
時獨保孤壘攻圍幾年浴血百戰陳之遺黎竟脱賊口¶
<pb:KR4d0070_WYG_035-19b>¶
兄弟三人繼登將相並有功徳著於此邦而其像貌晦¶
於闇璧邦人不知乆不克享某祗膺朝命再來領藩惟¶
公忠烈能捍大患寫之繪素神氣凛然乃建祠堂式薦¶
時事夫封為上公祀為貴神春秋之義禮典攸著奉之¶
廟食永世無斁尚饗¶
　　　南京祭喬太尉廟祈雨文¶
惟神生為上公歿而廟食墳墓子孫殆今千載一方昭¶
事神靈如在凡有祈請罔不貺答念兹境内夏秋以來¶
<pb:KR4d0070_WYG_035-20a>¶
水潦蟲蝗灾害已甚近又不雨復成亢旱秋成失望首¶
種未入人心惶惶相與憂懼惟神哀憫時降甘澤殄除¶
蝗孽粗以有年仰兾聰明鍳此䖍切尚饗¶
　¶
　¶
　¶
　¶
　¶
<pb:KR4d0070_WYG_035-20b>¶
　¶
　¶
　¶
　¶
　¶
　¶
　¶
　樂全集巻三十五¶
